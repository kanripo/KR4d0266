# -*- mode: mandoku-view; -*-
#+TITLE: 誠齋集
#+DATE: 2015-09-11 13:09:13.408394
#+PROPERTY: ID KR4d0266
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 74
#+PROPERTY: FILE SB04n0515-074誠齋集-卷第七十四.
<pb:KR4d0266_SBCK_074-1a>¶
誠齋集卷第七十四¶
　　　　　　　廬陵楊　萬里　廷秀¶
　記¶
　　　建康府新建貢院記¶
金陵六朝之故國也有孫仲謀宋武文之遺烈故¶
其俗毅且英有王茂洪謝安石之餘風故其士清¶
以邁有鍾山石城之形勝故其地為古今之雄盛¶
有長江秦淮之天險故其勢扼南北之要衝地大¶
才傑而宫府事物獨庳且隘顧可謂稱矧是澤宫¶
古以擇士公卿大夫是之自出而為屋才百其楹¶
<pb:KR4d0266_SBCK_074-1b>¶
嵗陁月隤至者千人項背駢絫至緯葭為廬架以¶
蒼筤雨風驟至傴僂蔽遮堇全文卷紹熈二年春¶
三衢余公自刑部尚書除煥章閣學士寔來居守¶
幕府肇啓一新百為劬躬疚懷于夙于夜仁聲義¶
實允洽甿庻文令武競兵戎載肅靡政不葺靡敝¶
不革孚于九郡水順雪釋一日庠序諸生𥘿晋等¶
若干人充庭果以為請公即命駕率屬徃而相攸¶
則見藩㧞級夷棟折榱傾廪廪將壓顧謂治中廖¶
君俁曰斯邦斯士而延以斯廬不湫隘否不簡陋¶
否其冝稱否廼徹厥舊廼圖斯新意匠是斷畫堵¶
<pb:KR4d0266_SBCK_074-2a>¶
是度棟杗崇崇柱桷奕奕率眡舊貫益四之一考¶
官有舍揖士有堂爰廓四廡爰拱二掖可案可几¶
可研可席堂之北堧中闑以南前後仭墻内外有¶
閑自闑之表緘封之司冩書之官是正之員左次¶
右局不併㑹為門闗啟閉維時職誰何者於此攸¶
宅凢二百一十有二楹自堂徂庭自庭徂門自門¶
徂裔皆甓其地士之集者霽則不埃霖則不淖經¶
始于是嵗冬十一月八日明年春二月二十三日¶
落之公屬予記其役予諗于諸生曰公之於諸君¶
不薄矣今兹嵗當大比諸君來試於斯盍亦𣂏長¶
<pb:KR4d0266_SBCK_074-2b>¶
江以為泓操三山以為觚以冩胸中王謝康濟之¶
長荣以荅鍾山草堂之英靈毋撓毋䛕毋諼毋憮¶
以毋負余公延竚之至意公名端禮字處恭具位¶
廬陵楊某記并書¶
　　　泉石膏肓記¶
紹熈壬子九月十六日予以廢疾至自金陵深念¶
平生無它好獨好泉石而故居乃土山安所得石¶
忽鄉友王信臣及其猶子子林艘永新怪石以遺¶
予予喜甚曰子犯所謂天賜者亟召匠飣餖為假¶
山友人王才臣見之譙予曰先生居真山而又為¶
<pb:KR4d0266_SBCK_074-3a>¶
假山將誰紿予笑曰予敢紿人&KR0147;自紿耳才臣曰¶
有石而無泉非缺歟予偶思去假山三十歩而近¶
舊有一泉而堙即命浚焉泉冽以猛因接筒引之¶
又於假山之前十歩之間甓一小方池深尺廣五¶
之泥與泉其深各半植以芙蕖雜以藻荇毎䟽泉¶
自筒入池中伏之假山之趾仰而出於石罅閉而¶
激之則為機泉噴珠躍玉飛空而上若白金繩焉¶
與假山相髙開而達之則為流水其將至也若哽¶
若咽若嗔若叱然後滃然而上决决而流流而入¶
於池其流有文其入者聲頃刻之間通塞萬變觀¶
<pb:KR4d0266_SBCK_074-3b>¶
者四顧莫測所來予因生致小魚善游而喜浮者¶
畜之池二十許尾先子後十毎浮而出也後者不¶
先夫先者若徐行後長者之為者余固異之其始¶
畏人不浮人至則隱於荷盤荇帯之下去則顯其¶
後漸與人習圉圉洋洋若與人為翫既而復隱若¶
耻以身供人之翫者予益異之予間以食食之毎¶
食至必出乆之若疑夫食之餌己者復不出予益¶
異之因命其泉石之上小&KR1332;曰泉石膏肓或曰膏¶
肓之疾醫緩云不可為後世乃有法可艾也予曰¶
膏肓有法可艾也泉石膏肓無法可艾也有法可¶
<pb:KR4d0266_SBCK_074-4a>¶
艾予亦不艾也一笑而書之明年重午王隆病叟¶
楊萬里記¶
　　　不欺堂記¶
吾友安福彭湛少初重趼觸熱走百有二十里訪¶
予於南溪之上跽而請曰湛同里人士曰槎江朱¶
生知微徳全者嘗於先人乎從學湛與之同研席¶
繙書䇿於今二十年不啻矣徳全之為人湛能言¶
之申且而起丙夜而不寐其志未小也葢將味詩¶
書之芳潤而不知芻豢之悦口泳仁義之洪瀾而¶
不知江海之沃日獵道徳之具囿而不知雲夢獲¶
<pb:KR4d0266_SBCK_074-4b>¶
禽其志未小也嘗服膺齋心乎范文正公不欺之¶
言乃取以名其堂敬介湛乞先生一言以範之上¶
何巍而不陟下何濬而不頤願細以為後學惠不¶
寕唯朱生之福抑湛也實與被焉昭昭之不掲昏¶
昏之不發先生其忍以否對曰是學也吾也嘗從¶
事於斯矣始乎謹獨終乎至誠謹獨不盡乎人則¶
至誠不至乎天自八聖兩賢其畀也有噐其承也¶
有系不此乎在其將焉在舍是吾不知所以告矣¶
豈唯吾不知所以告八聖兩賢亦不知所以告年¶
月日誠齋野客楊万里記¶
<pb:KR4d0266_SBCK_074-5a>¶
　　　山月亭記¶
予昨日偶出山間入州府友人王信臣迓予於中¶
路約予過其家觀所謂山月亭者日己旰未遑也¶
詰朝夙興出永豐門西走九曲謁親舊皆寂寂門¶
未啟則反而南謁信臣門啟矣予入坐賔堦有頃¶
信臣攬衣猝猝而出是時風雨昏昏濘淖沒膝予¶
語信臣曰今日遂有遺恨鄉也山月寕不逺五十¶
里見我於圖畫之中今也尺有咫乃隔我於風雨¶
之外信臣曰先生毋恨則前行導予徑其家繞出¶
屋後折而左度脩廡陟穹巘有亭若在天半掀然¶
<pb:KR4d0266_SBCK_074-5b>¶
孤巉者山月也予且喜且喟曰尚有遺恨已識王¶
仲祖未見杜弘治所謂雲端䑓者焉在信臣指前¶
檐三十許武石欄崛起堦齒層出者曰此是己雨¶
小齋欣然登焉直下百尺壁立如削闤闠數十萬¶
家如在井底下視膽倬遐矚神曠乃知此亭面勢¶
宅一城髙絶之地無所與二其前峭秀而䆳蔚者¶
青原也其左突出而翼截者東山也其右首下而¶
凥髙者拜相山也其下横厲而皎空者白鷺江水¶
也周覧未既驚風歘起林木呌呼大波怒跳翻倒¶
城市前山皆動諸峯相角清寒入骨不可復立亟¶
<pb:KR4d0266_SBCK_074-6a>¶
㱕亭上予益喜且喟曰尚有遺恨今夕無月紹熈¶
四年十月晦誠齋野客楊萬里記¶
　　　李氏重修遺經閣記¶
遺經閣者潭之瀏陽李氏庋書之地也重修者李¶
君之傳也閣之址故在縣之南之傳所居之西偏¶
成於隆興甲申者之傳乃祖致仕君彦從暨乃父¶
徳廣也初取鄒魯之諺以名之復為文以記之者¶
蜀人施君淵然少才也既扁之以三大字復與侍¶
講南&KR1332;先生張公數十人賦詩以華其紀者今待¶
制侍講晦菴先生朱公也歴年一終再厄欎攸致¶
<pb:KR4d0266_SBCK_074-6b>¶
政君喟曰災之攸興不以其近市故耶淳熙丁未¶
一日迨暇携賔親若子孫歩自縣南而北至半里¶
所得其地於太湖山之旁幽䆳演迤改築有日矣¶
而父子相繼以逝之傳既長刻意嗜學慨祖父之¶
齎志未攄則又喟曰是閣不建之傳不名為人子¶
為人孫矣則𢙣衣絶甘圭積黍累匪閣弗思匪閣¶
弗為紹熈癸丑始克落之厥址正方厥廬髙凉自¶
地視閣巋在天半自閣視地濬在谷底湖鼎三峯¶
吾山相䑓挑霄爭髙摩肩並馳後先低昂互為崛¶
竒一邑之勝無能出其右者牙籖萬軸漆書萬卷¶
<pb:KR4d0266_SBCK_074-7a>¶
是牣儲則又喟曰舊記及諸詩皆命代無價手作¶
也新記微江西誠齋楊先生莫可於是不逺千里¶
走書介予門人安福劉儼以謁於予予謂儼曰為¶
我寄聲李氏子孫竹萬箇木千章橘千頭田萬頃¶
粟帛金玉固不禁也世之遺子不以是遺而以奚¶
遺今李君致政父子之遺爾子孫不干其貨干其¶
書不既左且異乎雖然不有以左乎彼不有以右¶
乎此不有以異乎今不有以同乎古矣子其為我¶
賀李氏子孫之遭也不寕惟李氏子孫之遭也亦¶
為我賀致政君父子之遭也不寕惟致政君父子¶
<pb:KR4d0266_SBCK_074-7b>¶
之遭也亦為我賀兹閣之遭也致政君名作乂淳¶
熈甲辰遇　東朝慶夀恩授廸㓛郎致其仕徳廣¶
名曰南之傳字夢符葢三世以學行有稱於州里¶
云紹熈甲寅閏月五日誠齋野客廬陵楊万里記¶
　　　逺明樓記¶
予淳熈庚子之官五羊道西昌泊跨牛菴據胡床¶
小極睡思昏昏也縣尹李公垂簿公趙昌父傳呼¶
而來予攝衣躡履出迎坐未定二君曰先生欲登¶
快閣乎予謝曰幸甚即聨騎疾徃是時春欲十半¶
慿欄送目一望無際緑楊拂水桃杏夾岸澄江漫¶
<pb:KR4d0266_SBCK_074-8a>¶
流不疾不徐逺山爭出平野自献視山谷登臨之¶
時晩晴落木之景其麗絶過之而公程駿奔不得¶
乆留忽忽留兩絶句而去至今有遺恨也後十年¶
予宦江東予之倩安福劉价以書來為言西昌佳¶
士陳誠之所居距快閣不逺而距澄江又加不逺¶
然出門則江甚逺葢闤闠居者百餘室蔽遮其前¶
有擿誠之者曰盍樓其上既潰于成呼酒與二三¶
詩友落之開牎卷簾江光月色飛入几席凄神寒¶
骨便覺貝闕珠宫去人不逺因擿山谷語扁曰逺¶
明願先生記其説予許之未暇也予既退休于居¶
<pb:KR4d0266_SBCK_074-8b>¶
城之拏小舟三百里冐春雨訪予於南溪之上投¶
贈予四六五七皆清峻邁徃予讀之驚異外問快¶
閣士恙乎誠之曰江月如故而落木榮白鷗老矣¶
因跽而請曰先生於恂有宿諾願践言予笑曰嘻¶
吾為子懼矣昔半山老人嘗與謝公爭墅公去我¶
來應屬我之詩是也又與叚約之爭埭割我鍾山¶
一半青之詩是也今子以兹樓偪快閣非城虎牢¶
之策乎山谷猶有鬼神嘻爭端自此始矣紹熈甲¶
寅四月庚戌誠齋老人楊万里記¶
　　　吉水縣除屯田租記¶
<pb:KR4d0266_SBCK_074-9a>¶
予謝病免㱕逃虗幽屏一日吉水人士王子俊等¶
四百餘人合辭請於予曰屯田之為吉水病三四¶
百年於此矣十餘年來病之中又滋病焉葢自唐¶
末五代以還吉水之屯田在一郡為加多而其租¶
為己重乾道淳熈間郡白於朝請官鬻之而更為¶
稅畮於是租之為斛者二千一百三十四有竒屯¶
田之重租則去矣而上供之常數自若也淳熈之¶
十五年天台陳君臧孫來長吾邑未及下車亟詣¶
府極論其本末守以其説上之部使者部使者上¶
之地官方是時吉之守王公謙賢也張公叔椿鄭¶
<pb:KR4d0266_SBCK_074-9b>¶
汝諧相繼為部使者亦賢也地卿趙公彦逾丘公¶
崈葉公翥又賢也故君之請不壅於聞乃紹熈之¶
二年越五月十二日制詔執事其悉蠲之命下日¶
百里之民如痿起行懽聲丕同升聞于天願先生¶
特書以詔罔極以毋忘諸公之賢以永懷¶
聖天子之徳予曰諾哉紹熈四年秋七月十一日¶
具位楊万里記¶
　　　邵州希濓堂記¶
余謝病免㱕僵卧空山與世不相聞者今三年矣¶
故人邵陽史君潘侯燾獨不我斁遺千里遣騎蹟¶
<pb:KR4d0266_SBCK_074-10a>¶
門移書請曰邵故濂溪先生舊治也治平四年先¶
生以永州治中來攝若稽壁記不書爰諏故老皆¶
無在者燾&KR0082;求其學道愛人之遺風以範焉而不¶
可得獨潘公興嗣誦其為治精宻嚴恕隐然有當¶
於吾心廼即治之西偏因屋之廢者闢而為堂命¶
曰希濂聴訟於斯讀書於斯退食游息於斯晦菴¶
先生聞之喜曰精宻嚴恕四者未有合而言之者¶
也合而言之尤有意味此非近世所謂儒者之政¶
漫漶以于譽者也子於此當深發矣因為燾大書¶
三字扁之堂上惟老先生精㣲之意㣲潘公疇能¶
<pb:KR4d0266_SBCK_074-10b>¶
發之㣲晦菴疇能領之微先生疇冝記之余賀侯¶
曰甚善然亦難言也苛似精譎似宻刻似嚴弛似¶
恕而皆非也去其似而非者則得其精㣲者矣抑¶
侯請大之老先生不云乎聖希天賢希聖士希賢¶
侯之希濂希其四也盍充其四以上達其三乎充¶
其四達其三希之大也希其四而巳矣希之大乎¶
哉余聞侯之為邵其政簡而悉明而能容惠而民¶
畏大丞相益公倡諸䑓以其最上聞矣葢其治源¶
流有自云紹熈甲寅九月晦誠齋野客廬陵楊万¶
里記¶
<pb:KR4d0266_SBCK_074-11a>¶
　　　譚氏學林堂記¶
茶陵譚氏世儒其業至今郢州郡博士始策上第¶
者世選其名勤之其字也勤之兄之子知言年二¶
十有四嗜學明經有司以秋賦之溢員選試太學¶
知言再在選中嘗築一堂叢書於間絶甘屏葷而¶
以詩禮為膏梁捐綺牴縞而以文史為襟帯去絲¶
逺竹而以簡編為笙鏞問堂名於艮齋先生謝公¶
公大書學林以扁為楣又問學林之説於余則訊¶
之曰此班固之語而黄豫章擷之以諗學者也子¶
嘗觀於髙山深林乎嶤嶤乎其陟而彌峻也蔚蔚¶
<pb:KR4d0266_SBCK_074-11b>¶
乎其眺而彌廣也窈窈乎其頥而彌䆳也子也入¶
焉將奚取乎根柢乎榮華乎曰根柢哉余曰子入¶
學林亦若是而已矣而其峻也其廣也其䆳也又¶
有甚於此者焉有義理之林有文詞之林有聖賢¶
之林有名爵之林由於義理入自聖賢此根柢之¶
林也由於文詞入自名爵此榮華之林也學者亦¶
孰不曰吾將根柢之求而不榮華之求哉然咀義¶
理者其滋淡餐文詞者其味腴蹈聖賢者其塗悠¶
趨名爵者其蹊捷子能不誘於&KR0254;不厭於淡不勤¶
於㨗不墯於悠則假道義理之林有日矣不然&KR0254;¶
<pb:KR4d0266_SBCK_074-12a>¶
與淡戰於口悠與捷戰於心吾懼榮華之勝而根¶
柢之負也文詞之訹而義理之荒也名爵之嚮而¶
聖賢之偭也嚮聖賢而偭名爵茍不止其嚮必至¶
乎爾也嚮名爵而偭聖賢雖不止其嚮亦必至乎¶
否也子將欲入其林願聞其嚮知言字養正紹熈¶
五年十二月　日具位楊万里記¶
　　　友善齋記¶
太學之士有東呉張堯臣以道者精於文工於詩¶
其為人賢而静介而能穆予初識之於友人張㓛¶
父坐間未之異也一日以道訪予談學問講詩文¶
<pb:KR4d0266_SBCK_074-12b>¶
雷出而水湧且請予賦寒緑&KR1332;之詩予怪而問之¶
曰偕寒互緑此天随子杞菊賦語也子也方與四¶
方九州之英傑戰得失於賢科之中於寒緑奚取¶
焉以道曰先生之所謂奚取乃堯臣之所以深取¶
也予始驚而異之因為賦之予既謝病退休于居¶
自念平生若許子紛紛然與百工交易者自此逺¶
矣後一年㓛父不逺二千里走一介遺予書以道¶
亦因之遺予書予發書笑曰野人無以供人之求¶
以道亦豈有求者乎而其書詞乃曰堯臣嘗愛孟¶
氏之書曰一郷之善士斯友一郷之善士一國之¶
<pb:KR4d0266_SBCK_074-13a>¶
善士天下之善士斯友天下之善士以友天下之¶
善士為未足又尚論古之人堯臣有一齋房名以¶
友善願先生記其説以廸其衷以就其學予曰善¶
一也今子欲友善則猶二之也葢有有其善者有¶
友其善者有其善者彼之所謂善士者也友其善¶
者子之所欲友彼之善士者也子謂有其善者善¶
乎友其善者善乎今夫東鄰有千金之璧我將假¶
而觀之其得觀與否未可必也可必也璧猶彼之¶
璧也而况不可必乎子盍以彼之璧為子之璧則¶
夫所謂善士者友之可也不友之亦可也是則友¶
<pb:KR4d0266_SBCK_074-13b>¶
善之善者也是孟子之所望於子者也年月日廬¶
陵楊万里記¶
　　　福榮堂記¶
紹熈五年　隆慈備福皇太后聖夀八十廼春王¶
三朝　皇帝鳴和鑾備法駕曶爽夙興星陳天行¶
朝于慈福宫奉觴上千萬嵗夀是日　夀皇拜前¶
　皇帝拜後　嘉王又拜後四世重慶三宫驩浹¶
怡怡愉愉如也縟禮告浚慈顔有喜　皇帝若曰¶
有昊博臨克篤宋祐佑我王母受兹介福施及家¶
&KR0022;予一人敢專饗之其錫類介賚以及人老惟臣¶
<pb:KR4d0266_SBCK_074-14a>¶
若士若民父母髙年者賜爵有差於是太學生員¶
吉州太和縣進士臣胡箋父母諮封廸㓛郎致仕¶
母歐陽氏孺人賛書寵嘉命服淵曜邑里交賀族¶
親相豔乃扁其中堂命曰福榮以侈　君賜葢取¶
諸賛書語也維吉之胡其先肇自五季避地寔來¶
其别有三若資政殿學士忠簡公是為值夏之胡¶
其祖伯也若諱衍策慶暦六年第仕至朝奉大夫¶
者是為太和南城之胡其祖仲也若箋之父子是¶
為黄漕之胡其祖季也伏而未鶱汨而未昭其昭¶
其鶱不在箋乎惟諮里居有賢稱嗜義若渇教子¶
<pb:KR4d0266_SBCK_074-14b>¶
若&KR0355;切而箋也允廸其教用勵其業將以𣗳其家¶
而元其宗與九州四海之豪英角其能於上庠而¶
屢書于月成焉繄　皇上錫類之恩配于丕天曷¶
云報稱將欲報稱不在移所以孝於親者以忠於¶
君乎君家資政忠簡大忠髙節動天地貫日月也¶
師之則是學之則至其勿曰吾家子雲而外求焉¶
則幾矣豈惟報其君亦惟報其親三月既望具位¶
楊万里記¶
<pb:KR4d0266_SBCK_074-15a>¶
¶
　　　嘉定元年春三月男　長孺　編定¶
　　　端平元年夏五月門人羅　茂良　校正¶
誠齋集卷第七十四終¶
<pb:KR4d0266_SBCK_074-15b>¶
