# -*- mode: mandoku-view; -*-
#+TITLE: 誠齋集
#+DATE: 2015-09-11 13:09:10.803171
#+PROPERTY: ID KR4d0266
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 18
#+PROPERTY: FILE SB04n0515-018誠齋集-卷第十八.
<pb:KR4d0266_SBCK_018-1a>¶
誠齋集巻第十八¶
　　　　　　廬陵楊　万里　廷秀¶
　詩¶
　　南海集¶
　　　登南州竒觀前臨大江浮橋江心起三石¶
　　　䑓皆有亭子¶
海邊樓閣海邊山銀竹初收霽日寒㸔着南州竒¶
觀了人間山水不須㸔¶
玉壺氷底卧青龍海外三山堕眼中竒觀掲名渾¶
未在只消題作小垂虹¶
<pb:KR4d0266_SBCK_018-1b>¶
　　　平賊班師明發潮州¶
不是潢池赤白囊何縁杖屨到潮陽官軍已掃狐¶
兎窟㱕路莫孤山水鄉便去羅浮參玉局更登浴¶
日折扶枽還家兒女搜行李滿袖雲煙雪月香¶
　　　潮陽海岸望海¶
動地驚風起海陬為人吹散兩眉愁身行島北新¶
春後眼到天南最盡頭衆水更来何處着千峰赴¶
此却囬休客間供給能消底萬頃煙波一白鷗¶
　　　除夜宿石塔寺¶
醉後先眠客莫嗔誰能守嵗費精神幸無爆竹驚¶
<pb:KR4d0266_SBCK_018-2a>¶
寒夢休羡椒花頌好春今嵗明年纔隔夕人情物¶
態頓趨新遙憐児女團欒處政欠屠酥第十人(飲/毎)¶
(居第十/屠酥予)¶
　　　壬寅嵗朝發石塔寺¶
曉鍾夢裏苦相呼强裹烏紗照白鬚只有銅爐燒¶
栢子更無玉盞㵼屠酥佛枽解吐四時艶鐵樹還¶
如九節蒲省得一朝疲造請却教終日走長塗(法/寺)¶
(名鐵樹葉似蒻而紫幹似宻節菖蒲/堂前有紅佛枽四時有花又有小木)¶
　　　晨炊黄岡望海¶
望中雪嶺界天横雪外青瑤甃地平白底是沙青¶
<pb:KR4d0266_SBCK_018-2b>¶
是海捲簾看了却心驚¶
　　　海岸沙行¶
海濵半程沙上路海風吹起成煙霧行人合眼不¶
敢覷一行一步愁一步步步沙痕沒芒屨不是不¶
行行不去若為行到無沙處寜逢石頭齧足拇寜¶
蹈黄泥濺袍袴海濵沙路莫再度¶
　　　榕樹¶
直不為楹圜不輪斧斤亦復赦渠薪數株連碧真¶
成菌一脛空肥總是筋¶
　　　食車螯¶
<pb:KR4d0266_SBCK_018-3a>¶
珠宫新沐浄瓊沙石鼎初燃瀹井花紫殻旋開㣲¶
滴酒玉膚莫熟要鳴牙棖拖金線成雙美薑擘糟¶
丘併一家老子宿酲無解處半杯羮後半甌茶¶
　　　食蠣房¶
蓬山側畔屹蠔山懐玉深藏萬岳間也被酒徒勾¶
引着薦他尊俎解他顔¶
　　　食蛤蜊米脯羮¶
傾来百顆恰盈奩剥作杯羮未屬厭莫遣下塩傷¶
正味不曾着蜜若為甜雪揩玉質全身瑩金縁氷¶
鈿半縷纎更淅香秔輕糝却發揮風韻十分添¶
<pb:KR4d0266_SBCK_018-3b>¶
　　　銀魚乾¶
初疑柘繭雪争鮮又恐楊花糝作氊却是剪銀成¶
此葉如何入口軟於綿¶
　　　烏賊魚¶
秦帝東廵渡浙江中流風緊墜書嚢至今收得磨¶
殘墨猶帶宫車載鮑香¶
　　　泊流潢驛潮風大作¶
忽看草樹總離披記得沙行昨日時除却潮来無¶
別事海風動地亦何為¶
潮来潮去有何功費盡辛勤辦一風若使無風潮¶
<pb:KR4d0266_SBCK_018-4a>¶
自至信他海伯有神通¶
　　　正月三日宿范氏莊四首¶
開嵗又涉三我征良未休沙行地一平百里縱遐¶
眸景穆物自欣磧逈情反愁中田緬雲莊聊復税¶
我輈追程有底急行急能至不三峯從何来駿奔¶
若鳴騶當户不忍去裴囬為人留對之成四友呼¶
酒與献醻我醉山自醒相忘却相求¶
野踐得幽詠不吐聊自味健步忽傳呼云有逺書¶
至開緘秪暄凉此外無一事竒懐㘴消冺追省寜¶
復記方驩遽成悶俗物真敗意山鵲下虚庭對語¶
<pb:KR4d0266_SBCK_018-4b>¶
含喜氣一笑起振衣吾心本無滯¶
酒名忘憂物未盡酒所長醉後忘我身安得憂可¶
忘我飲初不多不可無一觴平生難為酒甘醴断¶
不嘗要與水争色仍復菊敵香氣盎春午花味凜¶
秋旭霜三杯合自然一滴詣醉鄉竭来困行役名¶
酒安可常甘淡俱不擇芳冽那得將酒味何必佳¶
一醉徑投床但令有可飲不醉亦何妨¶
山歴愁寡天沙征恨多地兩日行海濵雖近彌不¶
至遐瞻道旁堠我進渠秪退大風来無隔午燠皎¶
安避今夕范氏莊初覿三峯翠愈逺故絶瑕不多¶
<pb:KR4d0266_SBCK_018-5a>¶
始足貴巉然半几出蹙若一拳細輕霏澹脱秀隤¶
照燁春媚翫久有餘佳繪苦未必似今夕勿掩扉¶
月中對山睡¶
　　　初四日晨炊横翠亭¶
近看三峯失一峯其餘都與昨来同多情横翠亭¶
前玉伴我同行兩日中¶
　　　人日宿味田驛¶
破驛荒凉晩解鞍急呼童碧敵輕寒南中氣候從¶
頭錯人日青梅巳釅酸¶
　　　登大鞋嶺望大海¶
<pb:KR4d0266_SBCK_018-5b>¶
杖履千崖表波濤萬頃前瓊天吹不定銀地濕無¶
邊一石當流出孤尖卓筆然更將垂老眼何許看¶
風煙¶
　　　晨炊叱馭驛觀海邊野燒¶
南海驚濤巻玉缸北山野燒展紅憧山神海伯争¶
新巧併慰詩人眼一雙¶
　　　海岸七里沙¶
大風吹起翠瑤山近岸還成白雪團一浪挽先千¶
浪怒打崖裂石與君看¶
行人莫近岸邊行便恐波頭打倒人若道岸髙波¶
<pb:KR4d0266_SBCK_018-6a>¶
不到玉沙猶濕萬痕新¶
　　　鮮魚渾登舟¶
舩閣寒沙待晩潮行人舟子各相招銀山一朶三¶
千丈隔海飛来對面銷¶
　　　宿南嶺驛¶
蕨手猶拳已箸長菊苖初甲可羮嘗山村富貴無¶
享一路春風野菜香¶
茅花似雪復如茸一望平原淺草中盡日向人揮¶
玉麈知將何事語春風¶
　　　初十日早炊蕉步得家書並家釀¶
<pb:KR4d0266_SBCK_018-6b>¶
潢池東定得西還病後途中竟鮮懽為許朝来有¶
新喜庭闈一騎報平安¶
年年自漉雪前醅今嵗無縁得一杯政是荒村愁¶
絶處家中送得六尊来¶
　　　惠州豊湖亦名西湖¶
左瞰豊湖右瞰江五峯出沒水中央峯頭寺寺樓¶
樓月清殺東坡錦繡腸¶
三處西湖一色秋錢塘頴水更羅淨東坡元是&KR1214;¶
湖長不到羅浮便得休¶
　　　正月十二日游東坡白鶴峯故居其北思¶
<pb:KR4d0266_SBCK_018-7a>¶
　　　無邪齋真蹟猶存¶
詩人自古例遷謫蘇李夜郎並惠州人言造物困¶
嘲㺯故遣各捉一處囚不知天公愛佳句曲與詩¶
人為地頭詩人眼底高四海萬象不足供詩愁常¶
將湖海賜湯沐堇堇可以當冥搜却令玉堂揮翰¶
手為提椽筆判羅浮羅浮山色濃潑黛豊湖水光¶
先得秋東坡日與羣仙游朝發崑閬夕不周雲冠¶
霞佩照宇宙金章玉句鳴天球但登詩壇將騷雅¶
底用蟻穴封王侯元符諸賢下石者秪與千載掩¶
鼻羞我来剥啄王粲宅鶴峯無恙江空流安知先¶
<pb:KR4d0266_SBCK_018-7b>¶
生百嵗後不来㺯月白蘋洲無人挽住乞一句猶¶
道雪乳氷湍不當年醉裏題壁處六丁已遣雷電¶
收獨遺無邪四箇字鸞飄鳯泊蟠銀鈎如今亦無¶
合江樓嘉祐破寺風颼颼¶
　　　解舟惠州東橋¶
南䆠寜差北西歸敢再東猿聲雲樹月客枕露舩¶
風緑髮春全白蒼顔酒不紅莫憎愁與病留取伴¶
衰翁¶
　　　放舩¶
岸岸人家住門門靣水開老翁扶杖立穉子看舩¶
<pb:KR4d0266_SBCK_018-8a>¶
来一夜鳴春雨諸灘漲緑醅順流行自快更着北¶
風催¶
　　　感興¶
行役忘衰暮逄春感物華一来梅嶺外三見木綿¶
花山鹿寕游市江鷗本卧沙紅塵無了日白髮未¶
還家¶
　　　夜泊曲灣¶
順流一日快舟行薄暮風濤特地生不是江神驚¶
客子勸人早泊莫追程¶
　　　曲灣放舩¶
<pb:KR4d0266_SBCK_018-8b>¶
梅子成隂夾道周木綿吐㷔滿江頭春来不是無¶
桃李臘月開花巳落休¶
　　　石灣雨作得鞏帥采若書約觀燈¶
昨暮顛風浪打頭那知今日得安流元宵不為游¶
人好細雨先供客子愁病骨支離妨酒琖詩仙招¶
唤試燈毬書生薄命多磨折樂事良辰判却休¶
　　　舟中望羅浮山¶
羅浮元不是羅浮自是道家古蓬丘弱水只知断¶
舟楫葛仙夜偷来惠州羅浮山髙七萬丈下視日¶
月地上流黄金為橋接銀漢翠琳作闕横瓊樓不¶
<pb:KR4d0266_SBCK_018-9a>¶
知何人汙脚迹觸忤清虚涴寒碧天遣山鬼絶凡¶
客化金為鐵瓊為石至今石樓人莫登鐵橋不見¶
空有名玉匙金籥牢鏁扄但見山髙水泠泠我欲¶
騎麟翳鸞鳯月為環珮星為從前驅子晋後安¶
期飛上峯頭斸丹汞¶
　　　南海東廟浴日亭¶
南海端為四海魁扶疍絶境信竒哉月從若木梢¶
頭轉潮到占城國裏囬最愛五更紅浪沸忽吹萬¶
里紫霞開天公管領詩人眼銀漢星槎借一来¶
　　　題南海東廟¶
<pb:KR4d0266_SBCK_018-9b>¶
羅浮山如萬石鐘一股南走如渇龍雷奔電爲遮¶
不住直抵海濵無去處低頭飲海吐絳霞舉頭戴¶
着祝融家珠宫玉室水精殿萬水一日朝再衙青¶
山四圍作城郭海濤半浸青山脚客来莫上浴日¶
亭亭上見海君始驚青山缺處如玉玦潮頭飛来¶
打雙闕晴天無雲濺碎雪天下都無此竒絶大海¶
更在小海東西廟不如東廟雄南来若不到東廟¶
西京未睹建章宫海神喜我着綺語為我改容收¶
霧雨乾坤軒豁未能許小試日光穿漏句¶
　　　鑷白¶
<pb:KR4d0266_SBCK_018-10a>¶
止酒愁無那哦詩意已闌鑷髭非急務也遣半時¶
閑¶
　　　和鞏采若逰蒲澗¶
南中道是島夷居也有安期宅一區屐齒苔痕猶¶
故跡霓旌鸞佩己清都元戎解領三千騎勝日来¶
尋九節蒲萬岳松風和澗水鳴琴漱玉自相娱¶
　　　舩過靈洲¶
却縁野闊覺天低政值潮平苦奬遲洲觜兩舩㱕¶
别港岸頭數屋出踈籬江山慘淡真如畫煙雨空¶
濛自一竒病酒春眠不知曉開門拾得一篇詩¶
<pb:KR4d0266_SBCK_018-10b>¶
　　　近岸¶
十日都無一日晴牽舩客子總斜行一川黄犢朝¶
朝飽岸草何曾减寸青¶
　　　泊鴨步¶
江流自在水風輕雲去天来半欲晴兩岸東西三¶
十里李花獨樹隔江明¶
　　　明發鴨步¶
兩嵗春舩各一時今年舩快去年遲青山靣目何¶
曾改清曉看来别様竒¶
　　　過黄巢磯¶
<pb:KR4d0266_SBCK_018-11a>¶
黄巢磯與白沙灘只是聞名已膽寒自笑南来三¶
换嵗一年一度犯驚湍¶
　　　望清逺峽¶
刺舩又入峽山間江水初平失悪灘道是峽山天¶
下險老夫只作坥塗看¶
　　　舟人吹笛¶
長江無風水平緑也無鞾文也無縠東西一望光¶
浮空瑩然千頃無瑕玉舩上兒郎不耐閑醉拈横¶
笛吹雲煙一聲清長響徹天山猿啼月澗落泉更¶
打羊皮小腰皷頭如青峯手如雨中流忽有一大¶
<pb:KR4d0266_SBCK_018-11b>¶
魚跳破琉璃丈来許¶
　　　近峽¶
望峽初愁逺當前忽不知如何舩進處却在棹停¶
時¶
　　　清逺峽(四首)¶
峽水都是泉非雨元自足不知幾滴珠成此一川¶
玉旁將山染翠仰為天冩綠何當雪月夜孤艇葦¶
間宿¶
清晨霧雨重不敢開舩門小䆫試㣲啟逗入一舩¶
雲何曾燒龍麝香霏遶吾身身在雲水上何許覔¶
<pb:KR4d0266_SBCK_018-12a>¶
㸃塵¶
清逺望峽山山脚無半里小舟行其間五日翠未¶
已並馳兩蒼龍中夾一玉水送我到英州渠當自¶
囬轡¶
誰開峽山寺政要避世喧深潭無来路断崖有青¶
天療飢摘山果撃磬煩嶺猿人跡今擾擾秪縁一¶
漁舩¶
　　　光口夜雨¶
峽山清空峽雨急寒聲夜半蕭蕭發玻瓈盆靣跳¶
萬珠一顆一聲清入骨夢中搔首起来聴聴来聴¶
<pb:KR4d0266_SBCK_018-12b>¶
去到天明一生聴雨今頭白不識春江夜雨聲¶
　　　出真陽峽¶
過盡危磯出小潭囬頭失却石峯巉春寒料峭元¶
無事知我猶蔵一布衫¶
細雨初来刺水紋三針兩線未教繁不知忽有何¶
忙處急洒千千萬萬痕¶
峽嶺分明是假山亂堆恠石入雲間上頭更種青¶
瓊樹下照春江玉鏡寒¶
峽中出了又逢灘破浪牽舩分外難只是峽中臨¶
欲别此灘留我再看山¶
<pb:KR4d0266_SBCK_018-13a>¶
江楓新染緑衣衫知費春風幾把藍道是春光在¶
桃李試除桃李儘教參¶
入峽長思出峽行出来却憶峽中清一江碧水供¶
詩硯兩岸青山作硯屏¶
只言英石冠南中未識真陽一兩峯遮莫坡陁將¶
不去將詩描取小玲瓏¶
今嵗春流漲又銷水痕猶印石間茅浮槎却被春¶
流誤長掛江邊小樹梢¶
春光濃裏更江行畫舫分明是水亭出了真陽恰¶
惆悵數峯如笋雨中青(落洞數石峯/出峽即見碧)¶
<pb:KR4d0266_SBCK_018-13b>¶
未必陽山天下窮英州窮到骨中空郡官只怨無¶
供給支與真陽數石峯¶
　　　山雲¶
春從底處嶺雲来日日山頭絮作堆戀着好峯那¶
肯去欲開猶遶兩三囬¶
　　　碧落洞前灘水¶
水知山近巳先狂箭徃星奔趂下瀧灘下洄流能¶
耐事漩漚百轉看它忙¶
石峯背後即英州只不教人到岸頭羅帶春風吹¶
不直故將數摺惱行舟¶
<pb:KR4d0266_SBCK_018-14a>¶
碧落峯前上一灘篙師呌得口都乾開門將謂舡¶
行逺只在峯頭蘆荻灣¶
　　　北風¶
山雨無休歇江雲政欎葱如何急灘水更着打頭¶
風草作傷心碧花能可意紅一年春好處却在道¶
塗中¶
　　　正月二十八日峽外見鷰子¶
社日今年定幾時元宵過了鷰先㱕一雙貼水嬌¶
無奈不肯平飛故仄飛¶
不宿青楓學子規不穿緑栁伴鸎啼雙飛只愛清¶
<pb:KR4d0266_SBCK_018-14b>¶
江水自喜身輕照舞衣¶
　　　囬望峽山(二首)¶
英州挽不来峽山推不去行了一日舩依舊朝来¶
處¶
浪喜出峽来峽亦何曾出兩岸只無山依舊江刻¶
屈¶
　　　碧落洞¶
碧落諸峯是碧簮忽於平地挿瑶岑洞中定有神¶
仙宅玉室金堂不可尋¶
夢中曾泊洞前舩落絮飛花是去年今日來尋泊¶
<pb:KR4d0266_SBCK_018-15a>¶
舩處一江風雨草連天¶
洞裏仙人枉費功鑿山屈曲做神通千榮萬繞留¶
江住畢竟奔流入峽中¶
際㑹諸灘吼怒雷遭逢江勢更縈囬今宵不到英¶
州定何用山雲送雨来¶
　　　郎石峯¶
四旁不與衆山連特地孤尖立半天碧落諸峯非¶
不好讓他郎石一峯先¶
　　　正月晦日自英州舎舟出陸北風大作¶
北風吹得山石裂北風凍得人骨折南来何曾識¶
<pb:KR4d0266_SBCK_018-15b>¶
此寒便恐明朝丈深雪今朝幸不就舩行白浪打¶
舩君更驚只是山行也不好笋輿寸步風吹倒¶
　　　英石鋪道中¶
一路石山春更綠見骨也無斤許肉一峯過了一¶
峯来病眼將迎看不足先生盡日行石間恰如蟻¶
子縁假山穿雲渡水千萬曲此身元不離岩巒莫¶
嫌宿處破茅屋四方八靣森氷玉孤峯髙絶連峯¶
低岡者如廩尖如錐蒼然秀色借不得春風領入¶
玉東西英州那得許多石誤入天公假山國¶
　　　神堂鋪前桃花¶
<pb:KR4d0266_SBCK_018-16a>¶
北江二月政春寒初見桃花喜未殘臘月潮州見¶
桃李元来不作好春看¶
　　　過陳公逕¶
去歳陳公逕裏松舩中仰看愛松風只今身在松¶
風裏下看江舩西復東¶
江行十日厭舩遲却換籃輿蹈路泥江水别来纔¶
兩日陳公逕下再相隨¶
　　　鵝鼻鋪前桃花¶
㱕来長恐己春遲恰是東風二月時路上桃花亦¶
懽喜為人濃抹濕燕攴¶
<pb:KR4d0266_SBCK_018-16b>¶
　　　南華道中¶
清曉新晴物物熈小風淡日暖歸旗不堪回首南¶
華路去嵗梅花細雨時¶
騎吏歡呼不要嗔二千里外北㱕人慇懃自掬曹¶
溪水浄洗先生靣上塵¶
　　　荔枝歌¶
粤犬吠雪非差事粤人語氷夏蟲似北人氷雪作¶
生涯氷雪一窖活一家帝城六月日卓午市人如¶
炊汗如雨賣氷一聲隔水来行人未喫心眼開甘¶
霜甜雪如壓蔗年年窨子南山下去年蔵氷減工¶
<pb:KR4d0266_SBCK_018-17a>¶
夫山鬼失守嬉西湖北風一夜動地悪盡吹北氷¶
作南雹飛来䕘外荔枝梢絳衣朱裳紅錦包三危¶
露珠凍寒泚火傘燒林不成水北人蔵永天奪之¶
却與南人銷暑氣¶
　　　甞瓜¶
病骨那禁暑衰年更作愁有風依舊熱初伏幾時¶
秋瓜果誰新餉饞涎小忍休金盆井花水且看玉¶
雙浮¶
風露盈籃至甘香隔壁聞緑摶甖一搦白裂玉平¶
分蘚甃開氷叚梅山失火雲老夫供晩酌不用辨¶
<pb:KR4d0266_SBCK_018-17b>¶
羶葷¶
　　　讀武惠妃傳¶
桂折秋風露折蘭千花無朶可天顔夀王不忍金¶
宫冷獨献君王一玉環¶
　　　聖筆石湖大字歌(有序)¶
　　淳熈聖人賜宴臨遣端明殿學士參政臣范¶
　　成大居守金陵觴次肆筆作石湖二大字賜¶
　　之以寵其行臣成大刻石以碑本分似小臣¶
　　楊万里敢拜手稽首賦長句¶
石湖仙人補天手整頓乾坤屈伸肘爾来化作懶¶
<pb:KR4d0266_SBCK_018-18a>¶
卧龍簸㺯珠璣漱瓊玫五雲萬里天九重玉皇深¶
拱蓬莱宫豈無九虎守閶闔北門半扉當朔風夜¶
令雲師勑風伯鞭起卧龍湖底月湖水巻上天中¶
央却煩北門䕶風雪仙人馭風乗緑雲玉宸殿上¶
朝帝真帝將北斗酌天酒氷桃碧藕脯麒麟傳呼¶
玉蜍吸銀浦黟霜調氷澆月兎灑成羲畫河洛書¶
白璧一雙浮雨露石湖二字天上㱕奎星壁宿落¶
山扉昭囬下飾吴花草姑蘇䑓前近太微詩人不¶
直一杯水自是渠儂命如紙教人妬殺石湖仙手¶
攬星辰懐袖底¶
<pb:KR4d0266_SBCK_018-18b>¶
¶
　　　嘉定元年春三月男　長孺　編定¶
　　　端平元年夏五月門人羅　茂良　校正¶
誠齋集巻第十八終¶
